<div dir="rtl" style="font-family:vazirmatn;color:#212529;" >

<div style="text-align:center;">
<span style="font-size:50px;color:#16425b;font-weight:bold;">

فێرگەی زمانی کوردی

</span>
</div>

<div style="text-align:center;">

<img src="./images/Central_Kurdish-Sorani_in_Naskh.png" width="50%">

</div>

<div style="text-align:center;">

### نوێترین بڕیارەکانی ڕێنووسی زمانی کوردیی ناوەندی

| ئامادەکردن  | یەکەم بڵاوکردنەوە | دوایین نوێکردنەوەی سەرهێڵ |
| :---------: | :---------------: | :-----------------------: |
| دیاکۆ هاشمی |   🎉 06-09-2003   |       🚀 31-05-2023       |

<span style="font-size:20px;color:#f94144;font-weight: bold;">**داگرتن لە ماڵپەڕی یاگەی زمان بە شێوەی [PDF](http://diyako.yageyziman.com/wp-content/uploads/2023/05/Puxtey_Renus_Diyako_Hashemi.pdf)**</span>

# ڕێنووسی زمانی کوردی

</div>

<div style="text-align:center;">

<span style="font-size:25px;">پێڕست</span>

[پێشەکی](#پێشەکی) | [ئەلفبێ](#ئەلفبێ) | [بزوێنەکان](#بزوێنەکان) | [هێشوو](#هێشوو) | [بزرۆکە](#بزرۆکە) | [ئەلفبێی کوردی بە لاتینی](#ئەلفبێی-کوردی-بە-لاتینی) | [کێشەی پیتەکان](#کێشەی-پیتەکان) | [هەمزە](#هەمزە) | [کێشەی ڕ و ر](#کێشەی-ڕ-و-ر) | [کێشەی ک و ك](#کێشەی-ک-و-ك) | [کێشەی هـ و ە](#کێشەی-هـ-و-ە) | [کێشەی و و وو](#کێشەی-و-و-وو) | [کێشەی بزوێنی درێژی î](#کێشەی-بزوێنی-درێژی-î) | [کێشەی یە](#کێشەی-یە) | [کێشەی ئامرازی لێکدەری [ و ]](#کێشەی-ئامرازی-لێکدەری--و) | [ئامرازی دانەپاڵ](#ئامرازی-دانەپاڵ) | [پیتی ت لە وشەدا](#پیتی-ت-لە-وشەدا) | [جێناوی لکاوی سێیەم کەس](#جێناوی-لکاوی-سێیەم-کەس) | [جێناوی نیشانە](#جێناوی-نیشانە) | [دوودەنگە](#دوودەنگە) | [وشەی لێکدراو](#وشەی-لێکدراو) | [چاوگی لێکدراو](#چاوگی-لێکدراو) | [وشەی داڕێژراو](#وشەی-داڕێژراو) | [چاوگی داڕێژراو و گەردانکردنی](#چاوگی-داڕێژراو-و-گەردانکردنی) | [وردەئامراز](#وردەئامراز) | [کێشەی دە و ئە](#کێشەی-دە-و-ئە) | [کێشەی لە](#کێشەی-لە) | [کێشەی بێ و بەبێ](#کێشەی-بێ-و-بەبێ) | [کێشەی ئامرازی تر و وشەی تر](#کێشەی-ئامرازی-تر-و-وشەی-تر) | [هاوەڵکار](#هاوەڵکار) | [وشەی بیانی](#وشەی-بیانی) | [ژمارەی لێکدراو](#ژمارەی-لێکدراو) | [تەختەکلیلی ستانداردی کوردی](#تەختەکلیلی-ستانداردی-کوردی) | [تێبینی و ژێدەر](#تێبینی-و-ژێدەر)

</div>

## پێشەکی

[گەڕانەوە بۆ پێڕست](#پێڕست)

📘 ڕێنووس واتە یاسا و ڕێسای چۆنێتیی نووسینی وشە و کار لە دۆخی جۆربەجۆری وەک تاک، لێکدراو، داڕێژراو، چاوگ و گەردان. ڕێنووس هەروەها لە شێوەی بەکارهێنانی ئامراز و گیرەک دەدوێت.

زمان بەردەوام لە گۆڕاندایە، ئەم گۆڕانانەش زیاتر لە ڕووی تەکنۆلۆژیا و ئایتییەوە ڕوو دەدەن، زمان دەبێت لەگەڵ ئایتیدا بگونجێنرێت دەبێت ئامادە بکرێت بۆ کاری بنکەدراوەیی و دیجیتاڵی.

لێرەدا، هەوڵ دەدرێت بەگوێرەی بڕیارەکانی “ئەکادیمیای کوردی” و ڕێککەوتنەکانی هەندێک گرووپی ئایتی وەک “زانستپەروەرانی کورد“ و “کوردئایتیگرووپ” و “چاوگ” و بە هاودەنگی لەگەڵ “فەرمانگەی ئایتیی کوردستان” و بە لەبەرچاوگرتنی زانستی تەکنۆلۆژیای زانیاری (IT) و بە بەراوردکاری لەگەڵ زمانە چالاکەکانی جیهاندا، کۆمەڵێک یاسا و ڕێسا ڕوون بکرێنەوه، تا لە ڕێنووسێکی بێهەڵە نزیکتر ببینەوە، بۆ ئەوەی ئەم ڕێنووسە هەروەها بکرێتە بنەما بۆ پرۆژەی وەرگێڕانی مەکینەیی و پرۆگرامی چێکردنی هەڵەگری دیجیتالی.

ئەمە کتێبی تاکەنووسەرێک نییە کە بە چێژ و ڕای تاکەکەسیی خۆی شتەکان یەکلایی بکاتەوە، بەڵکوو بە هاودەنگی و هاوڕاییی هەموو ئەو لایەنە گرنگانە کە کار دەکەنە سەر زمانی کوردی و لە ئاڵوگۆڕی زماندا کاریگەرییان هەیە کۆ کراوەتەوە، بەردەوام بەپێی بڕیارەکان و ڕێککەوتنەکان نوێ دەکرێتەوە. ئەم ماڵپەڕە ئاگاداری زیاترین گۆڕانکارییەکانی پێوەندیدار بە ڕێنووسی زمانی کوردییە. بەبێ ئاگاداربوون لە جیهانی ئایتی ناکرێت ڕێنووس دیاری بکرێت. ڕاژەیەکی سەرهێڵ کە بەخۆڕایی لە بەردەستی هەموواندایە و بە بچووکترین گۆڕانکاری نوێ دەکرێتەوە.

لەم ڤیدیۆیەدا کە لەسەر یوتیوب دامان ناوە دەتوانن سەردێڕی پتر لە ٤٠ هەڵەی ڕێنووسی چاو لێ بکەن.

### تەختەکلیل و فۆنتی یونیکۆد

پێش لەوەی بچینە ناو باسی ڕێنووسەوە، دەبێت ئاماژە بەوە بکەم کە هەموو کەسێک دەبێت واز لە تەختەکلیل و فۆنتی نایوینکۆد بهێنێت و بەس کەڵک لە تەختەکلیل و فۆنتی یونیکۆد وەربگرێت. بۆ زانیاریی زیاتر دەتوانن چاو لە ڕەوتی تەختەکلیلی کوردی بکەن.

بڕیاری سەرۆکی ئەنجومەنی وەزیرانی حکوومەتی هەرێمی کوردستان: هەموو دامودەزگا حکوومەتییەکان لە کوردستاندا دەبێت کەڵک لە تەختەکلیل و فۆنتی یونیکۆد وەربگرن. بڕیارەکە.

## ئەلفبێ

[گەڕانەوە بۆ پێڕست](#پێڕست)

باشترە لە باتیی “ئەلف بێ“، “ئەلف و بێ” یان “ئەلفوبێ” تەنیا (ئەلفبێ) بەکار بهێنرێت چونکە ئەو وشەیە وشەیەکی لێکدراوە، وشەی لێکدراویش لە پلەی یەکەمدا دەبێت بەبێ یارمەتیی هیچ گیرەکێک چێ بکرێت، ئەگەر ئەوە نەکرا ئەو کاتە لە هەندێک ئامراز و گیرەکی وەک (…و…) کەڵک وەردەگیرێت.

پیتەکان و دەنگەکان:

پیتەکان: پیتەکانی ئەلفبێی زمانی کوردی (٣٤) پیتن و بەم شێوەیەی خوارەوە ڕیز دەکرێن:
ئـ ـ ا ـ ب ـ پ ـ ت ـ ج ـ چ ـ ح ـ خ ـ د ـ ر ـ ڕ ـ ز ـ ژ ـ س ـ ش ـ ع ـ غ ـ ف ـ ڤ ـ ق ـ ک ـ گ ـ ل ـ ڵ ـ م ـ ن ـ هـ ـ ە ـ و ـ وو ـ ۆ ـ ی ـ ێ.

تێبینی: گرنگە پیتەکان بەو شێوەیەی سەرەوە ڕیز بکرێن و شوێنەکانیان پێش و پاش نەخرین.

دەنگەکان:

زمانی کوردی (٣٧) دەنگی هەیە، بەڵام لە سیستەمی ئەلفبێدا (٣٤) پیتی بۆ دیاری کراوە.

نیمچەبزوێنەکان (w, y):

١. بۆ دوو دەنگی بزوێن و نیمچەبزوێنی (u و w) تەنها یەک پیتی (و) دانراوە: (وانە wane)، (کورد Kurd).

٢. بۆ دوو دەنگی بزوێن و نیمچەبزوێنی (î و y)یش یەک پیتی (ی) دانراوە: (مـیــر mîr)، (مەی mey)، (یار yar).

٣. بۆ دەنگی درێژی (û)ش واو دووپات بووەتەوە (وو = û).

پیتی (و) و پیتی (ی) کە دوو ئەرک دەبینن پێیان دەوترێت: نیمچەبزوێن.

دەنگی فرەکورتی (i) هیچ پێتێکی بۆ دانەنراوە: (بردن birdin)، هەر بۆیە لە ئەلفبێی کوردیی ناوەڕاستدا پێی دەوترێت “بزرۆکە“، واتە بزر بووە. ئەمە بە کرمانجی پێی ناوترێت بزرۆکە، خۆ لەوێ بزر نییە و دیارە، ئەو پیتە وەک دەنگەکانی تر چاوی لێ دەکرێت و بزوێنێکە، بەڵام بزوێنی فرەکورت.

کەوا بێت بۆ پێنج (٥) دەنگی (w, u, y, î, i) تەنیا (٢) پیتی (و، ی) لەبەرچاو گیراوە، هەر بۆیە دەڵێن ژمارەی دەنگەکان (٣٧)ن و ژمارەی پیتەکان (٣٤)ن. لە زۆربەی زمانەکانی دنیادا ژمارەی دەنگەکان و پیتەکانی ئەلفبێ وەکوو یەک نین، بۆ نموونە لە زمانی فارسی، سویدی و ئینگلیزیدا.

**[ئەلفبێی زمانی کوردی بە ڤیدیۆ]()**

# بزوێنەکان

[گەڕانەوە بۆ پێڕست](#پێڕست)

بزوێن بەو دەنگانە دەوترێن کە لە کاتی بێژە و گۆکردندا، دەم و زار تۆزێک زیاتر دەکرێنەوە و زیاتر دەکێشرێن. بزوێنەکان جووڵە و بزواندن دەخەنە ناو وشەوە.
بزوێنەکان لەڕاستیدا (٨) دەنگن، بەڵام لە ئەلفبێدا تەنها (٧) دەنگیان پیتیان بۆ دانراوە و دەنووسرێن و بریتین لە: (ا، ە، و، ۆ، وو، ی، ێ).

یاسا: هەر وشەیەکی کوردی پێک هاتووە لە لانی کەم یەک بڕگە و لە هەر بڕگەیەکیشدا یەک بزوێن هەیە، بۆ نموونە:

یەکبڕگەیی: (ناو naw).
دووبڕگەیی: (کۆ مار = کۆمار komar).
سێبڕگەیی: (هێـ لا نە = هێلانە hêlane).
چواربڕگەیی: (جاڵجاڵۆکە callcalloke).

# هێشوو

[گەڕانەوە بۆ پێڕست](#پێڕست)

(هێشوو cluster)

ئەگەر چاو لە وشەی “مەست mest” بکەین دەبینین کە لە نێوان “س” و “ت”دا هیچ بزوێنێک نییە، ئەمە پێی دەوترێت “هێشوو” چونکە هیچ بزوێنێک ناکەوێتە نێوانیانەوە. وشەی “هێنان” هیچ هێشوویەکی تێدا نییە،چونکە بەدوای یەکتردا بزوێن و نەبزوێن دێن.

هێشوو جاری وایە لە دوو دەنگی کپ و جاری واشە لە سێ دەنگی کپ دروست دەبن.

هێشوو جاروبار دەشتوانێت بکەوێتە سەرەتای وشەوە، وەک: (ستران stran)، (ستۆکهۆڵم Stockholm).

لە سەرەتادا دوو یان سێ دەنگی کپ (نەبزوێن) بەدوای یەکتردا هاتوون بێ ئەوەی بزوێنێک بکەوێتە نێوانیان، واتە هێشوویان دروست کردووە.

هێشوو لە زمانێکەوە بۆ زمانێکی تر جیاوازە چونکە پێکهاتەی زمانەکان جیاوازن.
لە زمانی کوردیدا ئەم فۆنیمانە
(c – ç – s – ş – x – k)
(ج، چ، س، ش، خ، ک)
لەگەڵ (w)دا هێشوو دروست دەکەن، نموونە:
جوان cwan، چوار çwar، سوێند swênd، شوێن şwên، خوار xwar، کوا kwa.

ئەم بابەتە پێوەندیی بە بڕگەکردنی زمانی کوردیشەوە هەیە هەر بۆیە بۆ زانیاریی زیاتر فەرموون چاو لێرە بکەن:
بڕگەکانی زمانی کوردی

# بزرۆکە

[گەڕانەوە بۆ پێڕست](#پێڕست)

هەندێک وشەی کوردی هەن کە لە ڕواڵەتدا بزوێنیان تێدا نابینرێت، نموونە: (بردن، من، ژن، چل، مردن، بزن، خستن)، بەڵام لەڕاستیدا دەنگی بزوێنیان تێدایە. ئەو بزوێنە لە ئەلفبێی کوردیی لاتینیدا بە پیتی (i) دیاری کراوە، بەڵام لە ئەلفبێی عەرەبیدا هیچ پیتێکی بۆ دانەنراوە، لەم ئەلفبێیەدا دیار نییە و بزر بووە، بۆیە ناوی نراوە: بزرۆکە (کسره مختلسه). ئەگینا لەڕاستیدا (بزوێنی فرەکورت)ە، نموونە:

(من min)، (ژن jin)، (چل çil)، (مردن mirdin)، (بزن bizin) و (خستن xistin).

وشەی “مشک” لە ناوچە جۆربەجۆرەکانی کوردستاندا بە دوو شێوازی (mişk) و (mişik) بێژە دەکرێت، بەڵام لە ئەلفبێی عەرەبیدا هەر بە یەک شێواز دەنووسرێت: “مشک”.
کەوا بێت دەنگێکی تری کوردیمان هەیە و لەگەڵ ئەو دەنگەکانی تر دەبێتە (٨)ەمین دەنگی بزوێنی کوردی و بە ئەلفبێی ناوەندی نانووسرێت و “بزرۆکە”یە. (i).

جاری وایە پیتی “ئـ” لە سەرەتای وشەدا لە باتیی بزوێنی فرەکورتی بزرۆکە i دەنووسرێت:

ئسفەهان Isfehan، ئنجا inca، ئشق işq.

لەم ڤیدیۆیەدا دەتوانن چاو لە ئەلفبێی کوردی بکەن:

## ئەلفبێی کوردی بە لاتینی

[گەڕانەوە بۆ پێڕست](#پێڕست)

کوردیی ژووروو (کرمانجی):
لە کوردیی کرمانجیدا بۆ نووسین کەڵک لەم ئەلفبێیە وەردەگیرێت کە (٣١)پیتن:

A – B – C – Ç – D – E – Ê – F – G – H – I – Î – J – K – L – M – N – O – P – Q – R – S – Ş – T – U – Û – V – W – X – Y – Z

بزوێنەکانی بریتین لە (٨) دەنگ و هەر هەشتەکەیان دەنووسرێنەوە:

(A – E – Ê – I – Î – O – U – Û)

بۆ زانیاریی زیاتر لەسەر ئەلفبێی کوردیی لاتینی تکایە چاو لەم ڤیدیۆیە بکەن:

ئەلفبێی کوردیی لاتینی

## کێشەی پیتەکان

[گەڕانەوە بۆ پێڕست](#پێڕست)

هەندێ کەس لە کاتی بەکارهێنانی پیتە کوردییەکاندا تووشی هەڵەی ڕێنووسی دەبن، لێرە ڕوونیان دەکەینەوە:

## هەمزە

[گەڕانەوە بۆ پێڕست](#پێڕست)

هەمزه،‌ لە زمانی عەرەبی و فارسیدا، لە چەند شوێنێکی جۆربەجۆردا بەکار دەچێت، وەکوو: (أ ٌإ لأ لإ ؤ ء ئـ)، بەڵام لە زمانی کوردیدا تەنیا شێوازی (ئـ) بەکار دەهێنرێت، ئەویش بە مەبەستی ئەوەی نەهێڵێت دوو بزوێن بەدوای یەکتردا بنووسرێن. کە وا بێت ناتوانین بڵێین کە هەمزە لە زمانی کوردیدا وەک فارسی و عەرەبی بەکار دەهێنرێت. هەمزە لە زمانی کوردیدا هەمیشە لەگەڵ بزوێنێکدا دێت:

ئــا، ئـــە، ئـــو، ئــۆ، ئـــوو، ئـــی، ئـــێ.

لەڕاستیشدا ئەو کاتانەی کە لە هەندێک وشەی وەک “ئــنـجا” و “ئـــسفەهان”یشدا کە دەبینرێن هەر پێویستی بە بزوێن هەیە بەڵام لەو کاتانەدا بزرۆکە هەیە و بزرۆکەش نانووسرێت ئەگینا لەو شوێنانەشدا دیسانەوە لەگەڵ بزوێندا دێت. لەبەر ئەوە ئەگەر بمانەوێت بە کوردی ناوێکی بۆ دابنێین دەکرێت بڵێین کە “ئاوەڵبزوێن” ناوێکی گونجاوە بۆی.

هەندێک لە زمانزانان هەمزە بە بزوێن دادەنێن و لای هەندێکیش بە نەبزوێن دەناسرێت، بەڵام لەڕاستیدا کورد، هەمزەی بە شێوازی (ئـ) بەکار هێناوە و بڕیاری داوە وەکوو (نەبزوێن)ێک چاوی لێ بکات، بۆ ئەوەی نەهێڵێت دوو بزوێن بەدوای یەکتردا بێن، یان هەندێک بزوێن لە سەرەتای وشەدا بنووسرێن، نموونە:

نــاازاد = نــائــازاد
او = ئــاو
ەو = ئـــەو
ۆخەی = ئــۆخەی
ورووپا = ئــورووپا
ێـجگار = ئــێجگار
قرتاندنی (ئـ)

کورد هەر لە کۆنەوە تا بۆی کرابێت هەمزەی تەنیا لە کاتی پێویستدا بەکار هێناوە ئەگینا قرتاندوویەتی، بۆ نموونە لە کۆنەوە وای کردووە:

سوێر + ئاو = سوێراو (نەک: سوێرئاو).
سەهوڵ + ئاو = سەهۆڵاو (نەک: سەهۆڵئاو).
گوڵ + ئاو = گوڵاو (نەک: گوڵئاو).
بار + ئاش = باراش (نەک: بارئاش).
گۆلک + ئاو = گۆلکاو (نەک: گۆلکئاو).
کە وا بێت دەتوانین ئەوە بکەینە بنەما بۆ وشەی لێکدراو یان داڕێژراوی نوێش و هەر بەو پێیە گۆی بکەین و هەمزەکە بقرتێنین. بۆ نموونە:

ڕۆژاوا،نەک ڕۆژئاوا
خۆراوا، نەک خۆرئاوا
ماڵاوایی، نەک ماڵئاوایی
کاراسانی، نەک کارئاسانی
بانــەفشار، نەک بانئەفشار(ناوی گەڕەکێکە لە شاری قەسری شیرین لە پارێزگای کرماشان).
کارەندامزانی، نەک کارئەندامزانی (physiology).
تووڵامراز، نەک تووڵئامراز (تووڵامراز = toolbar). (تووڵ، شیش = bar)، (ئامراز، کەرەستە = tool).
هەروەها ئەمانە بەبێ (ئـ) وا دەنووسرێن:
کەمـەندام، چاوەسمەر، چاوەستێرە، گوڵـەندام، گوڵـەستێرە، شێرەندام، خاکـەناز، ڕۆژاوا، خۆراوا.

تاقیکاری لەسەر هەمزە

## کێشەی ڕ و ر

[گەڕانەوە بۆ پێڕست](#پێڕست)

“ڕ” دەنگێکی گڕە کە لە سەرەتا و ناوەڕاست و کۆتاییی وشەدا دێت:
ڕاز، هەڕا، مەڕ.

جاران دەوترا بەبێ نیشانە، واتە سادە بینووسن بەڵام بە گڕ بیخوێننەوە. بۆ ئەو سەردەمەی کە خەڵک بەس بە دەست دەیاننووسی ڕەنگە ئەوە چارەسەرییەک بووبێت بۆ خێرانووسین، بەڵام ئەوڕۆکە لە دنیای دیجیتاڵیدا کۆدی خۆی هەیە، دوگمەی خۆی هەیە. کە وا بێت:

تێبینی: نابێت (ڕ)ی گڕ لەگەڵ (ر)ی سادەدا تێکەڵ بکرێت.

بڕیاری ئەکادیمیای کوردی: هەموو دەنگێکی (ڕ) لە سەرەتای وشەدا گڕە و دەبێت بە (ڕ)ی گڕ بنووسرێت، نەک بە (ر)ی سادە، واتە “ڕ” هەم لە سەرەتا و هەمیش لە ناوەڕاست و هەمیش لە کۆتاییی وشەدا دەنووسرێت.

(ڕ) و (ر) لە ڕووی ڕێزمانییەوە دوو فۆنیمی جیاوازی زمانی کوردین و لە ڕووی تەکنیکیشەوە لەسەر تەختەکلیلی کوردیی کۆمپیوتەریشدا دوو دوگمەی جیاوازیان بۆ دانراوە و لە سیستەمی یونیکۆدی (نووسە character) جیهانییەکانیشدا دوو ژمارەکۆدی جیاوازیان بۆ دانراوە. هەر بۆیە زۆر گرنگە ئەو پیتانە تێکەڵ نەکرێن چ لە سەرەتا و چ لە ناوەڕاست و چ لە کۆتاییی وشەشدا دەبێت وەک خۆی بنووسرێن. ئەوە هەڵەیەکی گەورەیە ئەگەر بوترێت بەبێ چوکڵە بینووسن، بەڵام بە چوکڵەدار واتە گڕ بیخوێننەوە. مادام پیتی خۆی هەیە، لە سیستەمی یونیکۆدا کۆدی خۆی هەیە، :

سەرەتا: ڕاست، ڕێگا، ڕۆخ
ناوەڕاست: پەڕۆ، هەڕا، فــڕاندن
کۆتایی: شەڕ، کەڕ، کوڕ

تاقیکاری لەسەر “ر” و “ڕ”

## کێشەی ک و ك

[گەڕانەوە بۆ پێڕست](#پێڕست)

پیتی (k) تەنانەت لە زمانەکانی فارسی و عەرەبیشدا کێشەلەسەرە. چونکە بە دوو شێوە دەنووسرێن: “ک“، “ك“. ئەو دوو کافانە دوو کۆدی جیاوازیشیان هەیە، (ک U+06A9) و (ك U+0643). خۆ ناکرێت بەرانبەر بە کۆدێکی لاتینی دوو کۆد دابنرێت، هەر لەبەر ئەوە لەو زمانانەشدا کێشەی هەیە.

لە تەختەکلیلی ستانداردی یونیکۆدی کوردیدا کە لەلایەن “کوردئایتیگرووپ“ەوە درووست کرا، ئەو کێشەیە یەکلایی کرایەوە. بڕیاریان دا لە باتیی (ك) کەڵک لە (ک) وەربگیرێت بۆ ئەوەی یەک جۆرە پیتمان بەرانبەر بە (k) هەبێت. چونکە لە سەرەتا و لە ناوەڕاستی وشەدا بەرانبەر بە (k) هەر (ک) دەنووسرێت: (کـار)، (پەلـکە). تەنها لە کۆتاییی وشەدا “ك” بەکار دەهێنرێت: (چەك). کە وا بێت لە کۆتاییی وشەشدا هەر هەمان کار دەکەین. وەک:

چاک، پاک، خاک (نەک: چاك، پاك، خاك).

هەر بۆیە لە شوێنی دوگمەی (K)دا ئەمە دانرا: (ک U+06A9)، هەڵبەت بە شیفتیش ئەمە دانرا: (ك U+0643). بەڵام هیوادارین کورد بەرە بەرە واز لە (ك U+0643) بهێنێت.

بڕیاری کوردئایتیگرووپ:
لە تەختەکلیلی کوردیدا بەرانبەر بە (k) لە سەرەتا و ناوەڕاست و کۆتاییی وشەدا کەڵک لە “ک” (U+06A9) وەردەگرین و نەک لە “ك“. هەڵبەت ئەوەش هەر دەخرێتە ناو تەختەکلیلی کوردییەوە بەس بە شیفت دەنووسرێت.

بۆ زانیاریی زیاتر سەبارەت بە کێشەی (ک) تکایە چاو لەم بابەتە بکەن.

## کێشەی هـ و ە

[گەڕانەوە بۆ پێڕست](#پێڕست)

ئەم دوو پیتەش وەک (k) کێشەیان هەیە، چونکە شێوەیان لە یەک دەچێت، بەڵام کۆد و ئەرکیان لە زمانی کوردیدا جیاوازە.

بۆ نموونە بۆ نووسینی “ھ h” لە وشەکانی “هانا” و “سێهەم”دا لە یەک کۆدی (U+0647) کەڵک وەردەگیرێت، بەڵام لە نووسینی “ە E” بۆ نموونەی لە وشەی “پەلە”دا کەڵک لە کۆدی (U+06D5) وەردەگیرێت. واتە بۆ ئەو دوو پیتەی کە شێوەیان لە یەک دەچێت لە دوو کۆدی جیاواز کەڵک وەردەگیرێت.

کێشەکە ئەوەیە کە هەندێ کورد لە کاتی نووسین بە کۆمپیوتەردا تووشی هەڵە دەبن و بۆ نووسینی بزوێنی (ە)ی کوردی دەست دەنێن بە دوگمەی (H)دا و وەک یەک چاوی لێ دەکەن. ئەمە کێشەیەکی گەورەیە بۆ زمانی کوردی. وا دەزانن هەردووکیان هەمان شتن. بۆ نموونە دەنووسن سەر، بەڵام کاتێ هەر بە (H) بینووسن دەبێتە “سهر”، کە هەڵەیە ئەو کاتە ناچارن جیای بکەنەوە و دەنووسن “سه ر”، کە ئەویش هەر هەڵەیە، هەر بۆیە دەبێت کەڵک لە دوگمەی (E) وەربگرن. کە ناهێڵێت پیتەکان پێکەوە بلکێن و دەبێتە “سەر” کە درووستە.

لە ئەلفبێی دیجیتالیی کوردیدا (ھ، ـهـ H) جیاوازیی هەیە لەگەڵ (ە، ـە E) و بە یەک دوگمە نانووسرێن.

تکایە لە نووسینی کوردیدا ئەو دوو پیتە تێکەڵ مەکەن، وا بینووسن:

keshey h

بۆ نووسینی (ھ)

ئەگەر پەنجە بنێی بە دوگمەی H بە شێوەی (ه) دەر دەچێت، بۆ ئەوەی بە شێوەی (ھ) بنووسرێت ئاوا بکە:
(M) + (Shift) + (H) = ھ

تێبینی: لە ڕێککەوتنێکدا بڕیار درا کۆدێکی نوێ بۆ “‌ھ” دابنرێت تا بەس بە یەک کلیک بنووسرێت. ئەو کۆدە کە بۆ نموونە لە زمانی ئوردوودا بەکار دەچێت بەکار دەهێنرێت بۆ ئەم تەختەکلیلە کوردییە و لەسەر ماڵپەڕی “تەختەکلیلی کوردی“ی فەرمانگەی ئایتیی کوردستان دادەنرێت و بەم زووانە دەتوانن ئەو تەختەکلیلە لەوێ دابگرن. ئەو پیتە نوێیە لە تەختەکلیلی کوردیدا بە دوگمەی (Shift) و (H) دەنووسرێت. من خۆم لە وەشانێکی تاقیکردنەوەییدا بەو تەختەکلیلە دەنووسم و پیتی “ھ” بە شیفت و (H) دەنووسم. بە مەبەست لەژێر شیفت دامان ناوە چونکە وتمان با “‌ھ”ی سەرەتای وشە تێک نەچێت هەر کاتێک ویستمان بەتایبەتی “ھ” بنووسین ئەو کاتە لەوە کەڵک وەردەگرین، بۆ نموونە بۆ نووسینی هەندێ وشەی کۆن: ماھ، بەھ، بەھ.

## کێشەی و و وو

[گەڕانەوە بۆ پێڕست](#پێڕست)

(وو û) دەنگێکی بزوێنە و هەرگیز نابێت لە سەرەتای وشەدا بنووسرێت. زۆر هەڵەیە بنووسی:

(ووشه ‌ûşe، وورچ ûrç، وون ûn، ووس ûs و هتد)،

بەڵکوو دەبێت بە (و w)ی نەبزوێن بنووسرێت، چونکوو دوای ئەو پیته، بزرۆکە هەیه، کەوا بێت دوو بزوێن پێکەوە نانووسرێن و دەبێت وا بنووسرێن‌:

(وشە wişe، ورچ wirç، ون win، وس wis و هتد).
بەڵام لە ناوەڕاست و کۆتاییدا دەنووسرێت: (سـوور sûr)، (نوور nûr)، (چـوو çû)، (تـوو tû).
زۆر کەس بەهەڵە دەنووسن: “کەرکوک، مەحمود، حوکومەت و هتد”. کە ڕاستییەکەی ئاوایە: کەرکووک، مەحموود، حوکوومەت و هتد”.

“وەکوو” یان “وەکو“؟
هەر کاتێک وشەیەک بە “واو” (و) کۆتاییی بێت و پێش لە واوەکە پیتێکی نەبزوێن هەبێت، ئەوە واوی کۆتایی بە “وو” دەنووسرێت کە بزوێنی درێژی واوە، وەک:
مردوو، خەوتوو، مێژوو، کەوتوو، چوو، بوو، وەکوو، تاکوو.
(د، ت، ژ، چ، ب، ک) نەبزوێنن.

بەڵام ئەگەر پێش لە واوەکە پیتێکی بزوێن هەبێت ئەوە بە “و” دەنووسرێت کە نەبزوێنە:
ئاو، خەو، تۆو، لێو، شیو.
(ا، ە، ۆ، ێ، ی) بزوێنن.

## کێشەی بزوێنی درێژی î

[گەڕانەوە بۆ پێڕست](#پێڕست)

دەنگی درێژی (î) لە ئەلفبێی عەرەبیدا هیچ پیتێکی جیاوازی بۆ دانەنراوە. “کۆڕی زانیاریی کورد” لە بەغداد تەقەڵێکی لەسەری دادەنا، بەڵام لای خەڵک جێ نەکەوت و بەکار نەهێنرا. هەندێ کەس کەڵک لە (یی) وەردەگرن و بۆ نموونە دەنووسن (تییر tîr)، (کوردیی kurdî)، (سیی sî)، بەڵام تێکڕای زمانەوانان و ئەکادیمیاش ئەوە بە درووست دانانێن چونکە ڕایان وایە کە ئەو دەنگە یەک فۆنیمە نەک دوو و لە ئەلفبێدا پیتێکی جیاواز و تایبەتیی بۆ دانەنراوە، ناکرێت بە دووپاتکردنەوەی “ی” درێژی بکەیتەوە.

بڕیاری ئەکادیمیا: دەنگی “ی” لە زمانی کوردیدا یەک فۆنیمە نەک دوو، هەر چەند هەندێ جار کورت و هەندێ جاریش درێژ گۆ دەکرێت، بەڵام واتا ناگۆڕدرێت و فۆنیمی تر ناهێنێتە کایەوە و پێویست بە نیگاری تر ناکات. ئەم دوو دەنگی “ی”یە بە تیپی عەرەبی بە یەک شێوە دەنووسرێت بەڵام بە تیپی لاتینی جیاوازن.

کەوا بێت چ لە سەرەتا و چ لە ناوەڕاست و چ لە کۆتاییشدا، هەر بە “ی” دەنووسرێت وەک: (یار yar)، (تیر tîr) نەک (تییر tîr)، و کوردی (نەک کوردیی)، هەولێری (نەک هەولێریی)، شیرینــی (نەک شیرینـــیی).

بەڵام ئەگەر وشەیەک بە بزوێنی درێژی (ی î) کۆتاییی بێت و پێش ئەو پیتەش دەنگێکی بزوێنی تر بێت ئەوە دەبێت ئەمیان بە (یی yî) بنووسین:
(ڕەشایی reşayî)، (بەرایی berayî)، (دوایی diwayî)، (کۆتایی kotayî)، (پانایی panayî)، (شێنەیی şêneyî)، (سنەیی Sineyî)، (هەڵەبجەیی Hellebceyî)، (ڕانیەیی Ranyeyî)، (ورمێیی Wirmêyî) و (شنۆیی şinoyî).

## کێشەی یە

[گەڕانەوە بۆ پێڕست](#پێڕست)

جاری وایە وشەکەی پێش (ە) بە پیتێکی بزوێن (ا ـ و ـ ۆ ـ وو ـ ە ـ ی ـ ێ)، کۆتاییی هاتووە، وەکوو: (مامۆستا)، ئەو کاتە ئیتر لە جیاتیی (ە) دەنووسین (یە): (مامۆستایه mamosta ye)‌.
تێبینی: کاری (یه)ش هەر وەکوو (ە) دەبێت بلکێنرێت بە وشەکەی پێشیەوە: (مامۆستایه)‌، نەک (مامۆستا یە). تەنانەت ئەگەر وشەکە بە (ی) کۆتاییی هات هەر پێکەوە دەنووسێنرێت: هەروەها:
(سپییە)، نەک (سپیە، سپی‌یە، سپی یە).
(چییە)، نەک (چیە، چی‌یە، چی یە).
(نییە)، نەک (نیە، نی‌یە، نی یە).
(کوردییە)، نەک (کوردی‌یە، کوردی یە).

## کێشەی ئامرازی لێکدەری [ و ]

[گەڕانەوە بۆ پێڕست](#پێڕست)

ئامرازی لێکدەری (و) دەبێت وەک وشەیەکی سەربەخۆ هەڵسوکەوتی لەگەڵدا بکرێت (و and) و نەلکێندرێت به وشەکانی پێش و پاش خۆیەوە.
بۆ نموونه دەبێت بنووسرێت:
(من و تۆ) نەک (منو تۆ) یان نەک (من‌و تۆ).
(سەر و ماڵ) نەک (سەرو ماڵ) یان نەک (سەروو ماڵ).
(هیوا و ئاوات) نەک (هیواو ئاوات).

سەرنج: نموونەکانی سەرەوه هەر کامەیان سێ وشەی جیاوازن و پێکەوه مانایەکی نوێ پێک ناهێنن و هەر بەتەنیا مانای خۆیان پاراستووه و جیاوازییان هەیە لەگەڵ وشەی لێکدراو که له خوارەوه باسیان دەکرێت.

١٦. (ی)ی ئامرازی دانەپاڵ
(ی)ی ئامرازی دانەپاڵ ئەو دەنگی (ی)یەیە که دەکەوێتە نێوان دوو ناو، یان ناوێک و ئاوەڵناوێکەوە:

(وشە) + ی + (وشە)

(مامۆستا) + ی + (قوتابخانه) = مامۆستای قوتابخانە.

١. تەنیا ئامرازی دانەپاڵ: (ی)

کاتێ کە وشەکە بە (ی) تەواو نەبووە. (کورد):

(کورد) + ی + (سنە) = کوردی سنە (ئەو کوردەی کە خەڵکی سنەیە).

٢. (ی) + ئامرازی دانەپاڵ: (یـی)

کاتێ کە وشەکە بە (ی) تەواو بووە. (کوردی):

(کوردی) + ی + (سنە) = کوردیـی سنە (ئەو کوردییەی کە لە سنە قسەی پێ دەکرێت).

ڕۆژی جیهانیی کرێکاران (نەک ڕۆژی جیهانی کرێکاران).

ڕۆژی جیهانیی ژنان (نەک ڕۆژی جیهانی ژنان).

بانک ناوەندیی بەغدا (نەک بانکی ناوەندی بەغدا).

٣. (یی) + ئامرازی دانەپاڵ: (ییی)

کاتێ کە وشەکە بە (یی) تەواو بووە. (سنەیی):

(سنەیی) + ی + (دڵسۆز) = سنەییی دڵسۆز.

ڕەشاییی چاو، سەوزاییی دەشت، سەرەتاییی کچان.

وەرە بنواڕە دوو دەستی حەناییم – حەناییی چی؟ هەموو خۆ خوێنە قوربان

                                                                                                          “نالی”

ئامرازی دانەپاڵی “ی” نابێت لە هیچ کام لەم سێ دۆخانەدا لەبیر بکرێت:

وشە

## ئامرازی دانەپاڵ

[گەڕانەوە بۆ پێڕست](#پێڕست)

وشە

گرێی ناوی

١

کورد

ی
بانە

کوردی بانە

خەڵک

٢

کوردی

ی
بانە

کوردیی بانە

زمان
٣

بانەیی

ی
زانا

بانەییی زانا

تێبینی: هەر کاتێک ئەکادیمیا بڕیاری “ییی” هەڵوەشێنێتەوە و بیگۆڕێت بۆ “یی“، دەنووسین “یی“. وەک:

بانەیی زانا، سەوزاییەکان.

## پیتی ت لە وشەدا

[گەڕانەوە بۆ پێڕست](#پێڕست)

جاری وایە دەنگ یان پیتی “ت” لە وشەدا لەبیر دەکرێت، نابێت لەبیر بچێت و دەبێت بنووسرێت، وەک:

دەستەسڕ نەک: دەسەسڕ.
دەستاودەست نەک دەساودەس.
ماستاوچی نەک ماساوچی.

## جێناوی لکاوی سێیەم کەس

[گەڕانەوە بۆ پێڕست](#پێڕست)

جێناوی لکاو لە کاری (تێپەڕ / متعدی)دا:

لە زمانی کوردیدا هەندێک جێناومان هەیە، بۆ نموونە جێناوی لکاوی (…م، …ت، …ی / …مان، …تان، …یان). ئەمانە لەگەڵ (کاری تێپەڕ / فعل متعدی)دا بەکار دەهێنرێن، وەک: (خواردن، بردن، نووسین، بڕین، دزین، کڕین، گۆڕین، پرسین).

نموونەی گەردانکردن:

خواردن؛ خواردم، خواردت، خواردی / خواردمان، خواردتان، خواردیان.

ئەگەر قەدی کردارەکە خۆی بە …ــی کۆتاییی هاتبێت کاتێک کە جێناوی لکاویان دەخرێتە سەر نابێت …ـــی بقرتێنرێت:

نووسین: نووســی: نووســــیــ م نووســـیــ ت، نووســیـــ ی: نووســیــم، نووســیــت، نووســـیــــی (نەک نووســی)

پرســـیـــن:
پرســـی + م = پرســـیــم

پرســی + ت = پرســـیـــت
پرســی + ی = پرســـیـــی
دەبێت وا بنووسرێن: من پرسیم، تۆ پرسیت، ئەو پرسیی. (نەک ئەو پرسی).
نموونەی تر:
کاری تێپەڕ: (دزین، بڕین، کڕین، گۆڕین، نووسین)، کە لە سێیەم کەسی تاکدا دەبنە (ئەو دزیــی، ئەو بڕیی، ئەو کڕیی، ئەو گۆڕیی، ئەو نووسیی).

هەروها: پرسیـیان (نەک پرسیان)

جێناوی لکاو لە کاری (تێنەپەڕ / لازم)دا:

بەڵام ئەگەر کردارەکە (کاری تێنەپەڕ / فعل لازم) بوو وەک (بارین، فڕین، خزین، وەرین، پژمین) ئەو کاتە لە دۆخی ڕابردوودا کەڵک لەم جێناوە لکاوانەی (…م، …یت، … ـــ / …ین، …ن، …ن) وەردەگرین. ئەگەر قەدی کردارەکە بە …ـــیـــ کۆتاییی هاتبێت لە کاتی خستنەسەری ئەو جێناوانەدا نابێت …ـــیـــ لەبیر بکرێت. نموونەی گەردانکراو:

فڕین؛ فڕیــ م = فڕیم = من فڕیم، فڕیــ یت = تۆ فڕیـــیـت، فڕیــ ـ = فڕی = ئەو فڕی.

تاک: فڕیم، فڕییت، فڕی.

کۆ: فڕیین، فڕین، فڕین.

نموونەی تر، پژمین بەپێی

ئامرازی تاک: (…م، …یت، …):

تاک: پژمین؛ پژمــیــ ، پژمـــیــــم (من)، پژمـــیــــیت (تۆ)، پژمـــی (ئەو)

ئامرازی کۆ: (…ین، …ن، …ن):

کۆ: پژمــیــ ، پژمیین (ئێمە)، پژمین (ئێوە)، پژمین (ئەوان).

پرســـیـــن:
پرســـی + م = پرســـیــم

پرســی + ت = پرســـیـــت
پرســی + ی = پرســـیـــی
دەبێت وا بنووسرێن: من پرسیم، تۆ پرسیت، ئەو پرسیی. (نەک ئەو پرسی).
نموونەی تر:
کاری تێپەڕ: (دزین، بڕین، کڕین، گۆڕین، نووسین)، کە لە سێیەم کەسی تاکدا دەبنە (ئەو دزیی، ئەو بڕیی، ئەو کڕیی، ئەو گۆڕیی، ئەو نووسیی).

هەروها لە دۆخی کۆی سێیەم کەسی کۆش هەر بە هەمان شێوەیە:

پرســیـــیـان (نەک پرسیان)

گۆڕییان (نەک گۆڕیان)

دزییان (نەک دزیان)

## جێناوی نیشانە

[گەڕانەوە بۆ پێڕست](#پێڕست)

١٩. جێناوی نیشانەی‌ وەک (ئەم، ئەو، ئەڤ)

ئەگەر جێناوی نیشانە، ئاماژە بە کات (ڕۆژ، شەو، ساڵ) بکات، پێکەوە دەنووسرێن، وەک:

ئەمڕۆ، ئەمشەو، ئەمساڵ، ئەمجار

ئەمجار سەختتەرەن زامم جە جاران

چڵ مدۆ دایم چــــون گەستەی ماران

                                        مەولەوی

ئیمشەو هەم دیسان دەروون پڕخەمەن

ئـــــــەســـــاســـەی مــاتەم جە لامان جەمەن

                                        مەولەوی

بەڵام ئەگەر پاش کاتەکە پاشبەندی (ه، ی‌) بنووسرێت ئەوە جێناوەکە جیا دەبێتەوە:

ئەم جارە، نەک (ئەمجارە)

ڕاست:

نــەمردم مـن ئـــەگـــــەر ئەم جارە بێ تۆ

نەچم شەرت بێ هەتا ئەم خوارە بێ تۆ

                                            نالی

هەڵە:

نــەمردم مـن ئـــەگـــــەر ئەمجارە بێ تۆ

نەچم شەرت بێ هەتا ئەمخوارە بێ تۆ

دروست:

ئەم ڕۆژی ساڵی تــــازەیــە نەورۆزە هاتەوە

جەژنێکی کۆنی کوردە بەخۆشی و بەهاتەوە

                                                 پیرەمێرد

هەڵە:

ئەمڕۆژی ســاڵی تــــازەیــە نەورۆزە هاتەوە

جەژنێکی کۆنی کوردە بەخۆشی و بەهاتەوه

## دوودەنگە

[گەڕانەوە بۆ پێڕست](#پێڕست)

دوودەنگە یان دیفتۆنگ ئەو بزوێنانەن کە زایەڵەی دوو دەنگیان تێدایە. ئەمانە پێویست ناکات پیتی تایبەتییان بۆ دابنرێت و هەر بە شێوەی دووپیتی دەنووسرێن: “وێ“، “وی“.

شــوێــن، نــوێـــن، کـــوێ، خـــوێ، گـــوێــلک، ســـوێـــند.

تەنانەت لە شێوەزاری کوردیی خواروو (کەلهوڕی، گۆرانی، لەکی، فەیلی)ش هەر بەو شێوەیە دەبێت بنووسرێت و پێویست ناکات پیتی جیاکاری بۆ دابنرێت:

بیستــویـــن (بێستوون)، چـــوی (چۆن)، زوی (زوو)، دوێـــت/دویــەت (کچ)، خــویـــن (خوێن).

تاقیکاری: فەرموو زانیارییەکانت لە “ئەلفبێ”دا تاقی بکەرەوە:

تاقیکاری لەسەر ئەلفبێی زمانی کوردی

## وشەی لێکدراو

[گەڕانەوە بۆ پێڕست](#پێڕست)

٢١. وشەی لێکدراو (مرکب)

هەندێک جار دوو یان چەند وشە، کە هەر کامەیان بۆ خۆی واتایەکی تایبەتی هەیە، پێکەوە کۆ دەبنەوە و پێکەوە واتایەکی نوێتر پێک دەهێنن و پێیان دەوترێت (وشەی لێکدراو). وشەی لێکدراو دەبێت بلکێن بە یەکەوە و نابێت (بۆشایی space) بخرێتە نێوانیانەوە، وەک:

دڵپاک، دانساز، سەرخان، ڕووخۆش

تێبینی: ژمارەی لێکدراو، پێکەوە نانووسرێت، چاو لە خاڵی ٣٢ بەشی ژمارەی لێکدراو بکەن.

گرنگترین جۆرەکانی وشەی لێکدراو بە یارمەتیی مۆرفیمێکی پێوەندی (interfix)ێک لێک دەدرێن کە لە زمانی گشتیدا پێی دەوترێت “ناوبەند” و دەبێت پێکەوە بنووسرێن:

وشەی لێکدراو:
ناو

ناو

مارماسی، شاهەنگ، تەختەکلیل

ناو

ە
ناو

مانگەشەو، گوڵەگەنم، ژنەپێشمەرگە
ناو

بە
ناو

دەربەدەر، نیشتمانبەدەر، جێبەجێ

ناو

و ناو
هێلکەوڕۆن، دەموچاو، لەرزوتا

ناو قەد ڕۆژهەڵات، دەستکرد، دەستکەوت
ناو و قەد دەستوبرد،
ناو

هاوەڵناو

گوێدرێژ، چاوجوان، کانیکەوە

ناو

ە

هاوەڵناو

مێرگەسوور، کێلەسپی

ناو

ە

هاوەڵناو

ە

ئاگرەسوورە، مریشکەڕەشە،

ناو

ڕەگی کار

سەهۆڵفرۆش، گیرفانبڕ، وێبگەڕ

ناو

دووپات

کونکون، پڵپڵ، گرنجگرنج

ناو

ە

دووپات

لرفەلرف، گڤەگڤ، خشەخش

ناو

ەو

دووپات

شارەوشار، دارەودار، ساڵەوساڵ

ناو

او

دووپات

چڵاوچڵ، پشتاوپشت، دەستاودەست

ڕەگی کار

ە

ڕەگی کار

هاتەهات، تەپەتەپ، سووڕەسووڕ، مڕەمڕ

ڕەگی کار

و

ڕەگی کار

ترسولەرز، مشتوماڵ (مشتن، ماڵین)،

قەد

و

قەد

هاتوچۆ

هاوەڵناو

ناو

ڕەشمار، زەرداو، ڕەشماڵ

هاوەڵناو

ە

ناو

سوورەقاز، ڕەشەبا، تەڕەپیاز

هاوەڵناو

ڕەگی کار

کورتبین، نوێخواز، ڕەشبین

هاوەڵناو

ە

ڕەگی کار

کۆنەفرۆش، سەوزەپۆش، بەرزەبێژ

هاوەڵناو

و

وشەی بێواتا

گورجوگۆڵ، ڕەقوتەق، نەرمونۆڵ

ژمارە

ناو

یەکشاخ، دوودڵ، چوارچرا، هەزارپێ، سێشەممە

هاوەڵکار

ناو

بەربانگ، بەرماڵ، بنباخەڵ، ژێرکراس

هاوەڵکار

ڕەگی کار

بەرماڵ، بەربەست، دووربین

هاوەڵکار

ڕەگی کار

ە

لاگیرە، بەرچنە

تێبینی: بۆ دۆزینەوە ڕەگی کار فەرموون چاو لەم خشتەیە بکەن: ڕەگی کار.

تێبینی:

وەک وتمان ناوی لێکدراو کە بە بزوێنی “ە” چێ دەکرێت دەبێت پێکەوە بنووسرێت، گوڵەگەنم، مانگەشەو، بەڵام نابێت ئەوە تێکەڵ بکەین لەگەڵ “ە”ی نووسینی ناو بە هاوەڵناو:

“ە“ی نووسینی ناو بە هاوەڵناوەوە دەلکێتە کۆتاییی وشەی یەکەم، بەڵام بۆشاییی دەبێت لەگەڵ وشەی دووەمەوە، نموونە:
شەوە گەرمەکە، بەفرە زۆرەکە، کچە جوانەکە، منداڵە بزێوە جوانە چاوشینەکە. (نەک: شەوەگەرمەکە، بەفرەزۆرەکە، کچەجوانەکە، منداڵەبزێوەجوانەچاوشینەکە). چونکە هاوەڵناوەکان لەگەڵ وشەکەدا وەک وشەی لێکدراو هەژمار ناکرێن و پێناسەی وشەکە دەکەن و دەتوانێت زۆر زۆریش درێژ ببێت کە ئەگەر پێکەوە بنووسرێن زۆر دوورودرێژ دەبن.

## چاوگی لێکدراو

[گەڕانەوە بۆ پێڕست](#پێڕست)

چاوگی لێکدراو یان هەمان فرمان یان کرداری لێکدراو، بەو کردارانە دەوترێن کە بە یارمەتیی ناو یان هاوەڵناوێکی (سادە، داڕێژراو، لێکدراو) لەگەڵ کردارێکدا چێ دەکرێن، بەتەنیا واتای خۆیان هەیە و پێکەوە کرداری لێکدراو چێ دەکەن، وەک:

(دەستبڕین، شەرمکردن).

ئەگەر له دۆخی چاوگدا بن پێکەوه دەنووسرێن، وەک: شەڕکردن، کۆڵنەدان، خەباتکردن، تاڵانکردن، سەربڕین.
بەڵام لە دۆخەکانی وەک (ڕانەبردوو، ڕابردووی ساده، ڕابردووی تەواو، ڕابردووی دوور) کاتێک کە جێناوی لکاو دەکەوێتە نێوانیانەوە بەجیا دەنووسرێن:

چاوگ: نانکردن

ڕانەبردووی بەردەوامی، تاک: نان دەکەم، نان دەکەیت نان دەکات‌.
ڕانەبردووی بەردەوامی، کۆ: نان دەکەین، نان دەکەن، نان دەکەن‌.
ڕابردووی سادە، تاک‌: نانم کرد، نانت کرد، نانی کرد‌.
ڕابردووی سادە، کۆ‌: نانمان کرد، نانتان کرد، نانیان کرد.
ڕابردووی سادەی بەردەوامی، تاک‌: نانم دەکرد، نانت دەکرد، نانی دەکرد.
ڕابردووی سادەی بەردەوامی، کۆ‌: نانمان دەکرد، نانتان دەکرد، نانیان دەکرد‌.
ڕابردووی تەواو، تاک: نانم کردووە، نانت کردووە، نانی کردووە.
ڕابردووی تەواو، کۆ: نانمان کردووە، نانتان کردووە، نانیان کردووە.
ڕابردووی دوور، تاک: نانم کردبوو، نانت کردبوو، نانی کردبوو.
ڕابردووی دوور، کۆ: نانمان کردبوو، نانتان کردبوو، نانیان کردبوو‌.

ئەگەر له دۆخەکانی تردا بن هەروەکوو دۆخی چاوگ پێکەوه دەنووسرێن: پێکهاتن، پێکهاتوو، پێکهاته، پێکهێنراو. سەرکەوتن، سەرکەوتوو.

## وشەی داڕێژراو

[گەڕانەوە بۆ پێڕست](#پێڕست)

وشەی داڕێژراو بەو وشانە دەوترێن کە بەیارمەتیی “پێشگر” یان “پاشگر” یان هەردووکیان بوونەتە وشەیەکی نوێتر (بەهێز، زمانەوان، وەرگەڕاندن):

(پێشگر prefix):
بەزات، بەهێز، تێــچوون، بێــکەس، هەڵــکەندن، دابڕین

(پاشگر Suffix):
خوێندنگە، بەرزایی، زستانــێ، گوێــچکە، وردەڵە

ئەگەر هەردووکیان پێکەوە وشەیەکی نوێتر دروست بکەن پێی دەوترێت: (confix):

(پێشگر و پاشگر پێکەوە =confix): بەجوانــی، بێــکەســی، بێــبەشــی، نـەخۆشــی

پێشگرەکان دوو جۆرن سادە و ناسادە و لەگەڵ چاوگدا پێکەوە دەنووسرێن:

پێشگری ساده: (دا، ڕا، وەر، هەڵ، ڕۆ، ڕێ، پێ، تێ، لێ، ڤێ، ڤە و هتد).

داکردن، ڕاخستن، وەرگەڕان، هەڵکردن، ڕۆچوون، ڕێکردن، پێخستن، تێخستن، لێوەشان، ڤێچوون، ڤەخارن، ڤەکوشتن.

پێشگری ناسادە، (پێدا، تێدا، پێڕا، تێوە، تێڕا، لێڕا، پێوە، پێک، تێک، ڕێک، وێک و هتد).

پێدابردن، تێداچوون، پێڕاگەیشتن، تێوەگلان، تێڕابردن، پێوەدان، پێکهێنان، تێکدان، ڕێکخستن، وێکچوون.

…

خشتەیەک لە وشەی داڕێژراو:

پێشگر

وشە
پاشگر

وشەی داڕێژراو
بە

هیز
بەهێز

بێ

کەس
بێکەس

زمان
ەوان

زمانەوان

نە

خۆش
ی

نەخۆشی

نموونەیەکی تری وشەی داڕێژراو بە یارمەتیی پێشگری “بە“:

هاوەڵکاری چۆنیەتی، نموونەیەکی تری وشەی داڕێژراوە کە بە یارمەتیی پێشگری “بە” دروست دەبێت و دەبێت پێکەوە بنووسرێت، وەک:
(بەگورجی quickly)، (بەخێرایی speedily)، (بەهێواشی slowly)، (بەنەرمی softly)، (بەسەختی hardly). لە ئینگلیزیدا پاشگری (ly) دەگرێت.

بۆ زانیاریی زیاتر لەسەر وشەی داڕێژراو تکایە چاو لەم بابەتە بکە: ڕێبازی داڕشتن

## چاوگی داڕێژراو و گەردانکردنی

[گەڕانەوە بۆ پێڕست](#پێڕست)

چاوگی داڕێژراو پێکەوە دەنووسرێت: وەک: هەڵکردن، دابڕین، تێخستن. هەروەها لە کاتی گەردانکردن لە دۆخی (ڕانەبردوو = مضارع)دا پێکەوە دەنووسرێن، وەک:

(هەڵدەگرم، هەڵدەگری، هەڵدەگرێت)

هەر کاتیک جێناو هات، وشەکە کەرت دەبێت:

هەڵکردن: هەڵم کرد، هەڵتان کرد، هەڵیان کرد.

ڕاپەڕاندن: ڕایان پەڕاندین، ڕاتان پەڕاندین.

- ئاوڕدانەوەیەکی خێرا

چۆنێتیی نووسینی ئەو وشانەی کە لە چەند بەش پێک هاتوون:

١. یەکبەشی: کار

٢. دووبەشی: کار + کردن، پێکەوە دەنووسرێت: کارکردن، نانکردن.

٣. سێبەشی: کار + تێ + کردن، پێکەوە دەنووسرێت: کارتێکردن.

تێبینی: ئەگەر کۆتاییی وشەی یەکەم پیتەلکاوبێت دەتوانیت بە دوو شێوەی لکاو یان نەلکاو بینووسیت:

           دەســت تێخستن / دەستتێخستن

           دەســت لێدان / دەستلێدان

بەڵام باشترە هەر پێکەوە بنووسرێن: ماڵوێرانکردن، کارتێکردن،

٤. چواربەشی: پێ + لێ + هەڵ + گرتن، دوو وشەی یەکەم بەجیا دەنووسرێن و دوو وشەی کۆتایی پێکەوە دەنووسرێن:

    پێ لێ هەڵگرتن

گەردانکراو: پێی لێ هەڵگرت، پێی لێ هەڵمەگرە، پێمان لێ هەڵگرتووە، کاری تێ کرد، دەستی لێ هەڵگرت، دەستی لێ دا، دەستی لێ دەدەین، نانی کرد، نان دەکەین، کاری تێ کرد.

تێبینی:

زۆر گرنگە لە کاتی گەردانکردندا هێندە وردبین بین کە سێیەم کەس لەگەڵ چاوگدا تێکەڵ نەکەین، بۆ نموونە:

هەڵە:
نوێنەرەکان لە ڕێککەوتنێکدا لەسەر هەشت خاڵ ڕێککەوتن.

ڕاست:
نوێنەرەکان لە ڕێککەوتنێکدا لەسەر هەشت خاڵ ڕێک کەوتن.

## وردەئامراز

[گەڕانەوە بۆ پێڕست](#پێڕست)

٢٥. وردەئامراز (adpositions)

کۆمەڵێک وردەئامراز هەن کە بەتەنیا واتایەکی ئەوتۆیان نییە و بۆ واتابەخشین پێویستیان بە کەرەسەی تر هەیە. ئەم وردەئامرازانە دوو بەشن:

بەشی زۆریان دەکەونە پێش وشە و بەجیا دەنووسرێن و پێیان دەوترێت پێشبەند (تا ئێوارە).

بەشێکی دیکەشیان دەکەونە پاش وشە و دەلکێن بە بە وشەکانی پێش خۆیانەوە و پێیان دەوترێت پاشبەند (لێرەدا).

زۆر جار پاشبەندەکان لەگەڵ پێشبەندێک دەر دەکەون، لەو کاتەدا پێیان دەوترێت دەوربەند، لابەند (بە ئاسمانـەوە).

لێرەداباشتر ڕوونیان دەکەینەوە:

١. پێشبەند

٢. پاشبەند

(پێشبەند preposition):

“پێشبەندەکان” هەندێک ئامرازن کە بۆ نموونە بریتین لە (بە، بۆ، تا، لە، لای، لەگەڵ، لەسەر، لەژێر، لەپاڵ …) و دەکەونە پێش ناو یان جێناو یان هاوەڵناو یان ژمارە و بەجیا دەنووسرێن:

گۆران دەچێت بۆ کرماشان.

تا ئێوارە چاوەڕێم کرد.

هێرۆ نامەی بۆ ئەوان نارد.

دەنگوباسی لای تۆ چییە؟ کتێبەکە لەسەر مێزەکە دانراوە.

(پاشبەند postposition):

“پاشبەندەکان”یش هەر ئامرازن وەک (ە، ەوە، دا، ێ، ڕا) بەڵام دەکەونە پاش وشەوە، وەک:
لێرەدا.

دەچمـە سلێمانی.

لە کەرکووکـــەوە هاتووم.

ئەو لە خۆشیــدا نازانێت چی بکات.

پاشبەند زۆربەی کات لەگەڵ پێشبەند دەر دەکەوێت هەر بۆیە لەو کاتەدا پێیان دەوترێت دەوربەند/لابەند:

(دەوربەند، لابەند circumposition):
هەر کاتێک پێشبەند و پاشبەند پێکەوە بکەونە ئەملا و ئەولای وشە دەبنە جووتئامراز و پێکهاتەیەکی ناسادە دروست دەکەن وەک:
(لە کرماشانـــدا)،
بەم جووتئامرازە ناسادەیە دەوترێت: (دەوربەند، لابەند circumposition)، چونکە ئەملا و ئەولای وشە دەگرن.
ئەم دیاردەیە لە زمانێکەوە بۆ زمانێک جیاوازیی هەیە، زمانی وا هەیە لابەندیان هەر نییە یان زۆر کەم هەیانە. بۆ نموونە فارسی، بەڵام لە زمانی تری وەکوو کوردی، پەشتوو و ئینگلیزی بە شێوازی تایبەت بە خۆیان لابەندیان هەیە.
لە زمانی کوردیدا چەند جۆرێک لابەندمان هەیە:

لە …دا
لە …وە
لە …ەوە
لە …ـێ
لە …ڕا
بە …ەوە
لەم دۆخانەدا پێشبەندەکان بە سەربەخۆ دەنووسرێن و پاشبەندەکان دەلکێن بە وشەکانی پێشیانەوە وەکوو:
لە کوردستانــدا
لە کرماشانـەوە
لە کوێـوە
لە تارانـــێ
لە کوێـڕا
بە ئاسمانـــەوە
تێبینی:
پاشبەندەکان پێیان دەوترێت پاشبەندی لکاو.
تێبینی: هەر لە کۆنەوە زۆر جار بە “دا” وتراوە پاشگر و بەو ناوەوە بەکار هێنراوە، بەڵام دواتر وشەی پێشبەند و پاشبەند بەکار هێنران و بەرە بەرە خەریکە بەتەواوی جێگیر دەبێت.
لە کرمانجیدا کە بە ئەلفبێی لاتینی دەنووسن، هەم پێشبەندەکان و هەمیش پاشبەندەکان بەجیا دەنووسن، بەڵام بەم ئەلفبێی کوردی عەرەبییە ئەگەر جیا بکرێنەوە وشەکان سەیروسەمەرە دەردەچن بۆ نموونە ناکرێت بنووسین:
لە کوێ وە هاتووی؟ لە تاران ێ هاتووم.
بۆیە پێشبەندەکان بە سەربەخۆ دەنووسین و پاشبەندەکان دەلکێنین بە وشەی پێشیانەوە:
لە پۆلـدا وانە دەوترێتەوە. نەک: (لە پۆل دا وانە دەوترێتەوە.)
لە ماڵـدا، نەک: (لە ماڵ دا)

دەوربەندەکان مەرج نییە کە تەنیا دەوری یەک وشە بگرن بەڵکوو جاری وای دەکەونە ئەملا و ئەولای چەند وشەوە، وەکوو:
“نالی” کە غوڵامی مەدەدی زوڵف و برۆتە
شاهێکە لە بن سایەیی باڵی دوو هۆمادا
جاری وایە بەم شێوەیە دەر دەکەوێت:
لەو شارەدا تۆم بینی.
من دەمێکە بەدوای ئەو وشەیەدا دەگەڕێم.
من ماوەیەکە بەدوای ئەم وشەیەدام.

تێبینی: هەندێ کەس بەهەڵە زۆر جار “دا” کە پاشگرە بە “کردار = فعل” دادەنێن و لە وشەکەی پێش خۆیەوە دووری دەکەنەوە. بۆ نموونە لە باتیی “من در خانه هستم.” دەنووسن: من لە ماڵ دام. پێیان وایە “دام” بەرانبەر بە “هستم“ی فارسییە، کە بیری وا هەڵەیە، چونکە ئەگەر وا بێت خۆ دەبێت لەباتیی “من سوئدی هستم” بنووسرێت: “من سویدی دام“، باش دەزانن ئەوە هەڵەیە. ئەمە نیشان دەدات کە لەو نموونەیەدا بەس “م” بەرانبەرە بە “هستم“ی فارسی:
من کورد هستم: من کوردم.
هەروەها:
هەڵە: من لە ماڵ دام.
ڕاست: من لە ماڵدام.

## کێشەی دە و ئە

[گەڕانەوە بۆ پێڕست](#پێڕست)

لە دەقە کۆنە کوردییەکاندا هەمیشە نیشانەی “دە” بەکار هێنراوە، وەکوو “دەڕۆم” لە باتیی “ئەڕۆم”، ئەوڕۆکە “ئە” زیاتر سەری هەڵداوە، بەڵام بۆ پاراستنی شێوازی ئەدەبیی کوردی تا بکرێت باشترە کەڵک لە “دە” وەربگرین لە باتیی “ئە”.

نالی دەفەرمێت:

گەر دەپرسی من لەبەر چی کەم دەخۆم

من بە برسی قەت مەزانە غەم دەخۆم

## کێشەی لە

[گەڕانەوە بۆ پێڕست](#پێڕست)

(لە)، هەندێ جار سەربەخۆ دەنووسرێت: “شۆڕش لە کوردستاندا گەرمە.”
هەندێ جار دەلکێ بە وشەکەی پاشیەوە و وشەیەکی لێکدراو پێک دێنێ: (لەگەڵ with)، (لەسەر on)، (لەژێر under). لەو دۆخانەدا نابێ بە دوو وشە جیا کرێنەوە و بنووسرێ: (لە گەڵ، لە سەر، لە ژێر).
(لە)، هەندێ جار لەگەڵ (ئەوێ) و (ئێرە) کۆ دەبێتەوە و ئەو کاتە، (ئە‌) و (ە ئـ) دەقرتێنرێن:
لە ئەوێ = لەوێ.
لە ئێرە = لێرە

## کێشەی بێ و بەبێ

[گەڕانەوە بۆ پێڕست](#پێڕست)

لێرەدا‌ دەمانەوێ بەراوردکارییەک لەگەڵ زمانە ئەورووپییەکاندا بکەین، بۆ ئەو مەبەستە باشترە بە نموونەیەک دەست پێ بکەین:
جیاوازیی (بێکار‌) لەگەڵ (بێ کار‌) لە چیدایە؟ لکاندن یان نەلکاندنی (بێ) بە وشەکەی پاشی خۆیەوە بەتەواوی واتای وشەکە دەگۆڕێ:
ئەو پیاوە دوو ساڵ‌ بێکار بوو‌.
بێ کار ژیان ئەستەمە. دەکرێ ئاواش بینووسینەوە: بەبێ کار ژیان ئەستەمە.
هەر کاتێ ناوێکت هەبوو و خاوەنێتییەکی لێ سەندرابێتەوە (بێ) دەلکێنین بە سەرەتای وشەکەوە:
بێباوک، بێخانوو، بێکەس، بێوڵات، بێنیشتمان، بێپاره، بێتام‌:
واتە: کەسێ کە باوکی نییە. کەسێ کە خانووی نییە و هتد.
ئەم مەبەسته،‌ لە زمانە ئەورووپییەکاندا، زۆر جار بە پاشکۆیەک کە دەلکێ بە وشەکەوە دیاری دەکرێت:
بێخانوو = homeless
بێتام، بێچێژ = tasteless
(بێـ…) = (less…)
کە جیاوازیی‌ هەیە لەگەڵ (without):
(بێ، بەبێ) = (without)
بێ (بەبێ) تۆ ناچم بۆ ئەوێ = I do not go there without you

## کێشەی ئامرازی تر و وشەی تر

[گەڕانەوە بۆ پێڕست](#پێڕست)

٢٩. کێشەی ئامرازی (تر) و وشەی (تر)

ئامرازی بەراوردکردن (تر، ترین) دەبێت بلکێن بە وشەکانی پێشیانەوە، وەکوو:
جوان، جوانـتر، جوانتـرین
گەرم، گەرمـتر، گەرمتــرین
وشەی (تر) بە واتای (دی، دیکه)‌
وشەی (تر) وشەیەکی سەربەخۆیە و دەبێت بەجیا بنووسرێت:
کابرایەکی تر، شەوێکی تر، نووسەرێکی تر.

ئامرازی “پێ“، “تێ“، “لێ”

ئەم ئامرازانە بەجیا دەنووسرێن و نابێت بنووسێن بە وشەی ترەوە، نموونە:

پێ:

پارەم پێ نەما (نەک پارەم پێنەما).
قسەکەیان پێ بڕیم. (نەک قسەیان پێبڕیم).

تێ:

دەستی تێ خست. (نەک دەستی تێخست).

لێ:

دەستم لێ دا. (نەک دەستم لێدا). واتە دەستم “لە ئەو“، “لە ئەوە” دا. لە ئینگلیزشدا بەجیا دەنووسرێت:

I touched him.

دەنگی لێ هەڵبڕی. (نەک دەنگی لێهەڵبڕی).

بەڵام ئەو ئامرازانە دەنووسێن بە “جێناو”ی لکاوەوە (م، ت، ی، مان، تان، یان):
پێم وت. پێت وت. پێی وت، پێمان وت، پێتان وت. پێیان وت.
لێی دا.
لێم سەند.

## هاوەڵکار

[گەڕانەوە بۆ پێڕست](#پێڕست)

٣٠. هاوەڵکار (adverb)

کاتێک وشەیەک چۆنێتیی (کار verb)ێک ڕوون بکاتەوە پێی دەوترێت “هاوەڵکاری چۆنیەتی“، نموونە:
ئاسۆ بەخێرایی قسەی دەکرد. (چۆن قسەی کرد؟ “بەخێرایی”)
سۆما بەتووڕەیی وەڵامی دایەوە. (چۆن وەڵامی دایەوە؟ “بەتووڕەیی”)
لانە بەئەسپایی هاتەوە. (چۆن هاتەوە؟ “بەئەسپایی).
ئەوەی لێرەدا جێگای سەرنجڕکێشانه،‌ ئەوەیە کە “بە” دەلکێت بە هاوەڵناوەکەی پاشیەوە‌ و، نابێت لێک دوور بخرێنەوە. نموونەی تر:
بەجوانی، بەشادی، بەبەرزی، بەهێواشی، بەتوندی.
ئەم شێوازە لە زمانی ئینگلیزیدا (ly) دەگرێت و لەو زمانەشدا دەنووسێت بە هاوەڵناوەکەوە: (بەسەختی hardly)، نەک (بە سەختی ly hard).
(بە) کاتێک واتای سەربەخۆی هەبێت بەجیا دەنووسرێت.

تێبینی: “بە” وەک (پێشبەند preposition)، بەجیا دەینووسرێت:

ئێمە بە ئۆتۆمبیل چووین بۆ پاریس.

We went by car to Paris.

چۆن دەڕۆیت؟ (هاوەڵکارە، پێکەوە دەینووسین: هێواش: بەهێواشی، خێرا: بەخێرایی):

بەهێواشی چووین بۆ پاریس.

We went slowly to Paris.

## وشەی بیانی

[گەڕانەوە بۆ پێڕست](#پێڕست)

هەر وشەیەکی بیانی هاتبێتە ناو کوردییەوە دەبێ بە ڕێنووسی کوردی بنووسرێت یان ئەگەر پێویست بوو وەکوو خۆی بنووسرێتەوە دەبێ بخرێتە ناو دوو کەوانەوە (…).
ئەڵڵا، قەڵەم، ئەکبەر.
لە زمانی کوردیدا بە (مذهب) دەڵێن “ڕێباز”.

تاقیکاری:

ئەگەر پێتان خۆشە لە زانیاریی خۆتان لە ڕێنووس و ڕێزماندا تاقی بکەنەوە، فەرموون لە چەند تاقیکارییەک بۆ ئەو مەبەستە بەشداری بکەن:

تاقیکاری

## ژمارەی لێکدراو

[گەڕانەوە بۆ پێڕست](#پێڕست)

ژمارە هەم سادەن هەم لێکدراو، بەڵام بۆ ئەوەی هیچ لێڵییەک دروست نەبێت، هیچ ژمارەیەک بە لێکدراوی نانووسین:

ژمارە جاری وایە سادەیە:

یەک، دوو، سێ، چوار، پێنج، شەش، حەوت، هەشت، نۆ.

جاری واشە ناسادەیە و ژمارە لەگەڵ ژمارە دێن، ئەمانە پێکەوە دەنووسین چونکە ناکرێت جیا بکرێنەوە و هەمیشەش پێکەوە نووسراون:

دە، یازدە، دوازدە، سێزدە، چواردە، پازدە، شازدە، حەڤدە، هەژدە، نۆزدە.

…

ژمارەی لێکدراو بەجیا دەنووسین:

ژمارەی لێکدراو بەجیا دەنووسین، چونکە نووسینیان کاتێک دوورودرێژ بن دەتوانن ئاڵۆزی دروست بکەن، هەر لەبەر ئەوە هیچ ژمارەیەکی لێکدراو پێکەوە نانووسین، وەک:

(21-99)، ئەم ژمارە لێکدراوانەش بەجیا دەنووسین:
(بیست و یەک = ٢١)، (سی و چوار = ٣٤)، (چل و پێنج = ٤٥)

…

(100-900)، ئەم ژمارە لێکدراوانەش بەجیا دەنووسین:
(یەک سەد = ١٠٠)، (دوو سەد = ٢٠٠)، (سێ سەد = ٣٠٠)

…

هەر ژمارەیەکیش لەگەڵ (سەد، هەزار، میلیۆن، میلیارد و هتد) بێن هەر بەجیا دەنووسرێن:
(یەک هەزار = ١٠٠٠)، (دوو هەزار = ٢٠٠٠)، (سێ میلیۆن = ٣.٠٠٠.٠٠٠)، (چوار میلیارد = ٤.٠٠٠.٠٠٠.٠٠٠)

…

نموونەی نووسینی ژمارەیەکی گەورە:

1.852.344
یەک میلیۆن و هەشت سەد و پەنجا و دوو هەزار و سێ سەد و چل و چوار

پوختەی نووسینی ژمارە:

ژمارە لەگەڵ ژمارە ئەگەر لێکدراو بن پێکەوە نانووسرێن وەک (بیست و یەک ٢١)، (حەوت سەد ٧٠٠). بەڵام ژمارە لەگەڵ وشەی تر کە ناویکی لێکدراو دروست بکەن پێکەوە دەنووسرێن، وەک:

ئەژدیهایەکی حەوتسەر، ئەسپێکی یەکشاخ (یەکڵەشاخ)، مارێکی سێسەر، دووشەممە، سێشەممە، چوارتا (ناوی شوێنە)، سێگا (ناوی جۆرە مەقامێکە)، سێبەر، ئاژەڵێکی چوارپێ، گایەکی دووشاخ، هەڵپەڕکێی سێپێیی، زەلامێکی یەکچاو، وشەیەکی یەکبڕگەیی.

جگە لە ڕێنووس، خاڵبەندی بەشێکی گرینگە لە ڕێنووسدا. لەسەر خاڵبەندی فەرموون چاو لێرە بکەن: (خاڵبەندی).

## تەختەکلیلی ستانداردی کوردی

[گەڕانەوە بۆ پێڕست](#پێڕست)

بۆ نووسین بە کوردی تەنیا کەڵک لە تەختەکلیلێک وەربگرن کە لەلایەن گرووپەکانی زانستپەروەرانی کورد، کوردئایتیگرووپ، چاوگ، فەرمانگەی ئایتیی کوردستان، ئەکادیمیای کوردی، حکوومەتی هەرێمی کوردستان بە فەرمی ناسێنراوە، هەر ئەوەش لە سیستەمەکانی مایکرۆسۆفت و ئوبونتوو و هتد جێگیر کراوە. لە هەندێک لەم شوێنانەدا دەتوانن تەختەکلیلی کوردی دابگرن:

١. فەرمانگەی ئایتیی کوردستان (تەختەکلیلی ستاندارد بە ڕیزبوونی ئینگلیزی یان عەرەبی)

٢. کوردئایتیگرووپ (تەختەکلیلی ستاندارد + فۆنت)

٣. چاوگ (تەختەکلیلی ستاندارد)

٤ وێبچن (بۆ ڕاژە لە بواری وێب)

٥. زانستپەروەرانی کورد (بۆ ڕاژە لە بواری ئایتی)

## تێبینی و ژێدەر

[گەڕانەوە بۆ پێڕست](#پێڕست)

ئەم خاڵانە لەسەر بنەمای بڕیارەکانی “ئەکادیمیای کوردی” لەسەر ڕێنووس: “١“، “٢” ئامادە کراون. هەروەها بە هاوکاری لەگەڵ گرووپە ئایتییەکانی زانستپەوەرانی کورد، کوردئایتیگرووپ، چاوگ و بڕیارەکانی “فەرمانگەی تەکنۆلۆجیای زانیاری” لە کوردستان و ڕەوتی چێبوونی تەختەکلیلی کوردی لەسەر بنەمای یونیکۆد و کاری زمانناسانی تری وەک “مامۆستا فەرهاد شاکەلی” ئامادە کراون. هەروەها بۆ سەردەمیانەکردنی ناوەرۆکەکە کەڵک لە ئەزموون و تەجروبەی زمانانی سویدی و ئینگلیزی وەرگیراوە.
ئەم خاڵانە کراون بە بنەما بۆ نووسینەکانی ماڵپەڕی “زانستپەوەرانی کورد” و بەرنامەی فێرگەی زمانی کوردی کە ڕاستەوخۆ لە ئاسۆسات بۆ ماوەی چوار ساڵ لە 2010 بەو لاوە بڵاو کرایەوە. هەروەها لە ڕۆژهەڵات بوو بە بنەما بۆ زۆر فێرگەی تری زمانی کوردی.

تێبینی:

زمان بەردەوام لە گۆڕاندایە، هەر لەبەر ئەوە ئەم خاڵانەش دەتوانێت لە داهاتوودا گۆڕانیان بەسەردا بێت یان دەوڵەمەندتر و بەپێزتر بکرێن. هەر بۆیە ئەم ماڵپەڕە و ئەم بابەتی ڕێنووسە نوێترین بڕیارەکان لەخۆ دەگرێت.

مافی لەبەر گرتنەوە یان کۆپیڕایت:

هەموو ئەم بابەتانە بۆ ئەوە ئامادە کراون کە بەخۆڕایی بگەنە بەردەستی هەموو کورد لە هەموو دنیادا. هەر بۆیە زیاتر بە دیجتاڵی لە بەردەستدان. هەندێک جار کراون بە پی‌دی‌ئێف. هەر قوتابی یان خوێندکار یان نووسەرێک بۆی هەیە بۆ کاری توێژینەوە و لێکۆڵینەوە و کتێبنووسین بەکاری بهێنێت. وەک سەرچاوە دەتوانن ئاماژە بکەنە ئەمەی خوارەوە:

</div>
